# A038_STR23

## Testo

Tra i maggiori paesi europei produttori di miele vi è l'Italia, che vanta oltre 60 diverse varietà di miele, molte delle quali del tutto uniche proprio in virtù delle diverse peculiarità locali e territoriali (dalle fioriture alpine a quelle della macchia mediterranea, dalle coste adriatiche alle isole). La produzione è gestita da circa 60 mila apicoltori.

Considerata l'importanza di tale patrimonio economico, naturalistico e anche culturale, le principali associazioni di settore hanno convenuto sulla necessità di realizzare una banca dati online che consenta la raccolta, gestione e consultazione dei dati relativi alla produzione dei mieli italiani.

Per potere operare una distinzione tra i vari mieli sono state individuate le seguenti tipologie:

- Mieli ad identità nazionale, ossia prodotti in molte o tutte le regioni italiane
- Mieli ad identità regionale, ossia presenti in una o più specifiche regioni
- Mieli ad identità territoriale, ossia mieli presenti in alcuni specifici territori
- Mieli D.O.P., ossia a denominazione di origine protetta

Ogni miele ha quindi una sua denominazione ed appartiene ad una certa tipologia (ad esempio il "Millefiori" è un miele ad identità nazionale, "Erica" è un miele ad identità regionale, "Asfodelo" ad identità territoriale, il "Miele delle Dolomiti Bellunesi" è un miele DOP).

Il miele viene prodotto in "apiari": un apiario è costituito da una o più arnie (struttura costruita dall'uomo per l'allevamento delle api) tra loro vicine.

Il progetto prevede che ogni apicoltore fornisca i dati per ciascun miele prodotto annualmente attraverso i propri apiari.

Per tenere conto delle specificità territoriali e delle produzioni locali, ciascun apiario, che produce una certa quantità annuale di un unico miele, è individuato attraverso le seguenti informazioni:

- codice identificativo
- numero di arnie che lo compongono
- località
- comune
- provincia
- regione

La gestione delle operazioni sulla base di dati dovrà essere svolta via web attraverso un opportuno insieme di pagine dinamiche, di cui alcune ad accesso esclusivo degli apicoltori opportunamente registrati, i quali immetteranno i dati relativi alle loro produzioni annuali; altre pagine saranno di libero accesso e destinate al pubblico ai fini della consultazione dei dati.

## Compito

Il candidato, fatte le opportune ipotesi aggiuntive, sviluppi:

1. Un'analisi della realtà di riferimento, giungendo alla definizione di uno schema concettuale della base di dati che, a suo motivato giudizio, sia idoneo a gestire la realtà presentata

2. Il relativo schema logico

3. La definizione in linguaggio SQL di un sottoinsieme delle relazioni della base di dati in cui siano presenti alcune di quelle che contengono vincoli di integrità referenziale e/o vincoli di dominio, se esistenti

4. Le interrogazioni espresse in linguaggio SQL che restituiscono:

   - L'elenco degli apicoltori che producono miele DOP in una determinata regione
   - Il numero complessivo di apiari per ciascuna regione
   - Le quantità di miele prodotto in Italia lo scorso anno per ciascuna delle quattro tipologie

5. Il progetto di massima della struttura dell'applicazione web per la gestione della realtà sopra presentata

6. Una parte significativa dell'applicazione web che consente l'interazione con la base di dati, utilizzando appropriati linguaggi a scelta sia lato client che lato server
